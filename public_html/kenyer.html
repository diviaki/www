<html><head><title>Diviaki</title>
<meta charset='utf-8'>
<meta name="viewport" content="width=device-width, initial-scale=1.0, maximum-scale=1.0">
<link rel="stylesheet" type="text/css" href="def.css" />
<link rel="shortcut icon" type="image/gif" href="favicon.gif" />
</head>
<body>
<h1 id="kenyérsütés-egyszerűen">Kenyérsütés egyszerűen</h1>
<p><em>Debrecen, 2017. augusztus 16. (Diviánszky Ákos)</em></p>
<p>1 kg lisztet összekeverek 2 és fél teáskanál sóval, 1,3 evőkanál cukorral és 3,5 dkg szétmorzsolt élesztővel. Ehhez fakanállal hozzákeverek 8,5 dl langyos folyadékot (8dl víz+0,5 dl olaj keveréke), majd egyszerűen összekutyulom, mint a galuska tésztát. Konyharuhával lefedem másfél órára.</p>
<p>Mikor az letelik, erősen lisztezett nyújtóra kikaparom a tésztát, majd lisztes kézzel laposra ütögetem. Utána összehajtogatom: jobbról balra, balról jobbra, alulról felfelé és felülről lefelé, majd a hajtással lefelé pihentetem 15 percet. Ezalatt beteszek sütőbe egy kisebb edény vizet, és a makulátlanul tiszta üvegedényt fedéllel vagy vaslábast fedővel, és beindítom a sütőt 250 fokra. Mire letelik a 15 perc, a sütő is eléri a hőfokot.</p>
<p>Az edényről leveszem a fedőt, jó lisztes kézzel alányúlok a tésztának és gyorsan belepottyantom az edénybe, ráteszem a fedőt, és gyorsan visszateszem a sütőbe. Félórát sütöm fedő alatt, majd kb. 10 percet még fedő nélkül; ekkor már látom a színéről, elég-e a 10 perc. Akkor kiveszem, gyorsan vékonyan megkenem hideg vízzel és kimozgatom a kenyeret az edényből, végül rácsra teszem hűlni.</p>
<p>3 óra és illatos kenyér illata lengi be a lakást. A lisztet lehet 70-30% arányban más lisztekkel keverni (tönköly-, rozs-, kukorica-, stb. liszttel) vagy a hajtogatás előtt megszórni magvakkal és belehajtogatni, majd a tetejére is szórni, amit szeretnél. Attól még finomabb lesz.</p>
</body></html>
