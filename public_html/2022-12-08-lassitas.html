<html><head><title>Diviaki</title>
<meta charset='utf-8'>
<meta name="viewport" content="width=device-width, initial-scale=1.0, maximum-scale=1.0">
<link rel="stylesheet" type="text/css" href="def.css" />
<link rel="shortcut icon" type="image/gif" href="favicon.gif" />
</head>
<body>
<h1 id="lassítás">Lassítás</h1>
<p><em>Debrecen, 2022. december 8. (Diviánszky Ákos)</em></p>
<p>Játékfejlesztésben dolgozom. Van rálátásom az iparág módszereire, hogyan vonzzuk be és kötözzük meg a játékost. Megfelelő tőkével alosztálynyi pszichológus hangolja tökéletesre ezt, személyiségtípusonként, régiónként, érdeklődési körönként, pénzügyi helyzethez legjobban illő módon. Gondolom, a Facebook is megengedheti ezt magának. Nagyon köszönöm nekik. Ott rontották el, hogy túl tutira csinálták, elérve, hogy hónapokon át velük feküdtem, velük ébredtem. Egyszer valahogy ráébredtem, mit csinálok.</p>
<p>Nagy hirtelen otthagytam teljesen, majd egy év után visszatértem, mert iskola, óvoda is ott üzent. És újra beszippantott. Tényleg ügyesek, na. Másodjára lassabban jöttem le, s mivel párom közben felment, már az intézmények sem kötöttek oda. A sikeren felbuzdulva abbahagytam több weblap rutinszerű olvasását (3-at hagytam heti egy ránézéssel), abbahagytam eszembe jutó dolgokra csak úgy rákeresni hogy tudást szerezzek, (és elvesszek a neten), majd a rádiózást a kocsiban. TV és gyakori filmnézés már a gyerekek születése előtt is ritkaság volt, utána meg eltűnt. Kikapcsoltam minden értesítést a telefonon, csak üzenetek és hívások maradtak. Majd jött a búcsú a messengertől.</p>
<p>Ezután ért pár meglepetés:</p>
<ul>
<li>nem maradtam le a fontos hírekről, mert azokról mindenki beszélt</li>
<li>akinek fontos vot, megtalált messenger nélkül is</li>
<li>nyugodtabb lettem</li>
<li>többet beszélgettem</li>
<li>nem keletkezett unatkozós időm</li>
</ul>
<p>Unatkozni azért nem tudtam, mert az összes visszakapott időt a barátok, a család, a kert és a ház kapta. Ugyanakkor nemcsak az unalom, a csend sem jelent meg.</p>
<p>Aztán feltűnt, mennyit beszélek telefonon azokkal akikkel egy városban lakok. Elkezdtem inkább találkozni velük. A másik szemébe nézni, semmi mást nem csinálva beszélgetés közben segített jobban jelen lenni.</p>
<p>Egyszer csak, magam sem tudom miért, elkezdtem naplót írni.</p>
<p>Egy telefoncserénél nem bírtam automatikusan átvinni a számokat, és kiírtam a fontosabbakat egy kis noteszbe. Azóta is üresen indulnak a telefonok, amikor először hívok valakit, akkor kerül be.</p>
<p>Hogy a telefonszámok miatt már nem kellett felhőtárhely, megnéztem mit tárolok fent. Letöltöttem a fotókat, videókat és dokumentumokat, lejöttem a felhőből, azóta időnként felváltva egy merevlemezre és egy memóriakártyára másolok ki mindent.</p>
<p>Ha már másoltam, megnéztem, mennyi adatom van. A túl nagy felbontású fotókat értelmes méretűre vettem le, az unalmas videókat megvágtam, és sokat töröltem is mindenből, kb 10GB saját adat maradt.</p>
<p>Utána már meg az tűnt fel, mennyi mindent csinálok számítógép előtt, amit nem tudtam megindokolni, miért ott teszem. Így a naplóírás, a tennivalólista is papírra került.</p>
<p>Elkezdtem, erről már írtam, meditálni. Megszerettem a csendben ülni, ezzel keltem s feküdtem. Most hogy ezt leírom, csodálkozok rá, hogy mekkora távolságra van ez a facebookos keretbe ágyazott naptól. Huh. Na de tovább.</p>
<p>Egy darabig ment a koránkelés későnfekvés, de hol egy betegség, hol a szünidők összevissza napirendje, kizökkentett. Ezt nem tudtam pár hónapnál tovább fenntartani. Napközben leülni, hmm, hétvégén a család dinamikája miatt lehetetlen, hétközben meg a munka plusz családmenedzsment mellett nem jutott rá idő.</p>
<p>A munkát vágtam rövidebbre, kevesebb pénzért kevesebbet dolgoztam. Szerencsés vagyok, hogy nem sérült sem a munkahely érdeke, sem a családi költségvetés. 2-3 hónap után már látom, óriási a különbség a 8 és a 6 órás munkanap között, de még keresem mi is a legjobb.</p>
<p>Hogy úgy van időm csendben ülni, hogy még ki is tudom magam aludni, érzem, tovább változtat, magam sem tudom hogyan. Itt már nem én agyalok, hogyan változtassak a szokásaimon, merre tovább, hol az út, sokkal inkább bele tudok simulni abba ami van. Könnyebb elengedni a saját akaratomat, és ezekre utólag visszatekintve jókat mosolygok, mert még józan ésszel mérve is jobban jártam.</p>
<p>Kanyarog az út most is rendesen, és leszállt a köd, de ettől nem megtorpanok, hanem még jobban rá tudok hagyatkozni erre az érthetelen hogyan, de működő radarra.</p>
<p>Fura fordulat, hogy már nem akarok “mindentől mentes” lenni. Célzottan, de megnézek videókat, s ami értékes, még el is mentem. Van egyfajta visszatérés oda, amiből korábban kijöttem, de ez nem kelt bennem feszültséget. Végül is, egy hosszabb lassítás után miért csodálkoznék egy kis gyorsításon?</p>
</body></html>
