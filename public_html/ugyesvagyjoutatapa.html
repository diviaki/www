<html><head><title>Diviaki</title>
<meta charset='utf-8'>
<meta name="viewport" content="width=device-width, initial-scale=1.0, maximum-scale=1.0">
<link rel="stylesheet" type="text/css" href="def.css" />
<link rel="shortcut icon" type="image/gif" href="favicon.gif" />
</head>
<body>
<h1 id="ügyes-vagy-apa-jó-utat">Ügyes vagy Apa, jó utat!</h1>
<p><em>Debrecen, 2024. július 1. (Diviánszky Ákos)</em></p>
<h2 id="néhány-héttel-előtte">Néhány héttel előtte</h2>
<p>Még fel bírt kelni néhány órára. Megkérdeztem, elhívhatok-e hozzá egy
természetgyógyászt. Akkor már ebbe is beleegyezett. Nem a gyógyulás
reményében, hanem mert addigra elengedte ellenállását a reformátuson
túli spiritualitásra. Szelíd ember jött, kérdezett és megtudta, hogy
vastagbéldaganatot vettek észre néhány éve, s az milyen lépésekben
gyűrte le apa testét. Aztán ő kezdett beszélni, arról, hogy az emberi
test egy jelzőberendezés. Ahogy letérünk az útról, jelzéseket kapunk,
kezdve a megkent felére eső kenyérszelettől a pár napra megállító
betegségeken át a komolyabbakig, mint amiről apa beszélt. A lélek
jelezget a testen keresztül. Minden ami vastagbél - ezt nem volt nehéz
beemelni - az elengedésről szól, akár túl könnyen akár túl nehezen megy.
Minden ami daganat az önzésről szól - a daganatsejteket a gazdatest
pusztulásának veszélye sem állítja le, ők csak növelik tovább magukat.
Megkérdezte, lát-e apa önmagában önzést és elengedési problémát. Én
távolabbról hallgattam a beszélgetést, és tudtam, apának is azonnal
megjelenik ahogy gyerekkorom óta egyre gátlástalanabbul hordja haza ami
másoknak felesleges, kezdve a lecserélt bútortól az utca és lakótelep
kukáiban fellelhető bármihez ami ‘jó lehet még valamire’. Amivel
feltöltötte Bódi bácsi házát, padlást, pincét, garázst, és a házat is
körberakta ezekkel. A lakótér úgy maradt némileg élhető, hogy anya
folyamatos harcban védte azt, így ott lom sokáig nem maradt, bútorból
meg a csata állásától függően a szükséges másfél-kétszerese volt. Vajon
eszébe jutott az, ahogy feltámadt benne az eszelős gyűlölet, amikor
szóba került az évtizeddel azelőtti eset, amikor anya lomisokat hívott
és kipakoltatta a garázst miután éveken át kérte hogy ürítse ki
maga?</p>
<p>Az ember folytatta, hogy az ágy nyugalmában, a nap végén és elején
nézzen rá apa ezekre, és próbálja elengedni. Amint a lélekből ezek
kitisztultak, a test sem fog tovább jelezni, a betegségnek mennie kell.
Azonban van egy pont, ahonnan a testnek is segítségre van szüksége a
tisztuláshoz, regenerálódáshoz. És van egy másik pont, amikor ebbe a
tisztító kúrába már késő fogni.. de mindig történhet csoda. Nem mondtuk
ki, tudtuk, hogy ezen a ponton rég túl vagyunk, és hogy a rák
felfedezésekor még előtte lehettünk. Még beszélgettek egy darabig. Apa
hálás volt a látogatóért. Éreztem, nála nem csak a test, a lélek is
beállt a célegyenesbe, és megbékélt a formák felbomlásával.</p>
<h2 id="az-utolsó-hetekben">Az utolsó hetekben</h2>
<p>Egy csodára lettem figyelmes. Apa lassan mindent elengedett, és ezt
dühöngés, hiszti, siránkozás nélkül, derűsen tette. Ez sem volt semmi,
de volt ennél nagyobb csoda. Ahogy egyre jobban bezárult a tevékenykedés
lehetősége, a kertre, a házra, a szobára, végül az ágyra szűkült a
mozgástér, anya annál több szeretetet tudott adni neki. Apa otthon volt,
és nem maradt igazán semmi sem ami elterelje a figyelmet, így a felé
áradó szeretetet észre tudta venni, tudott hálás lenni érte, majd ki is
tudta ezt fejezni. Megdöbbentett mennyire el tudták fogadni és szeretni
egymást az utolsó két hónapban, nagyon éles volt a kontraszt az előző 40
évben tapasztalthoz képest. Én is ki voltam éhezve egy szerető társra.
Végignéztem, anya mennyi mindent feláldoz kapcsolatuk lélegeztető gépen
tartásáért, és hogy apa ennek ellenére nem érzi szeretve magát. Nagyon
fájt felismerni, hogy a saját kapcsolatomban is ugyanez történik. Nekem
nem elég, hogy az utolsó hónapokra ébredjen fel a párkapcsolatom! Évek
alatt többször nekifutva próbáltam megmenteni, és most észre tudtam
venni, hogy nem sikerült. Félelmetes volt a gondolat, hogy ideje
elengednem a párom, neki is azt kívánva hogy találja meg azt akivel egy
működő párkapcsolatban tudják egymást szeretni, ezt érzékelni és
viszonozni, egyre erősödő spirálban. Mert életemben először láttam, hogy
ilyen a szerelem ködje nélkül létezik, még ha az egó halála árán is, de
létezik. Látogatók jöttek és mentek, távozásuk után néha szólt egy-egy
mondatot, arról valójában mi lakott bennük. Meglepett mennyire látta
őket.</p>
<h2 id="az-utolsó-órákban">Az utolsó órákban</h2>
<p>Aznap rám került a sor, hogy anya és apa mellett legyek. Beszélni
akkor már napok óta nem bírt, de jól tudtunk a csendben ülni. Fogtam a
kezét, nem nosztalgiáztam és nem ábrándoztam azon mi lehetett volna.
Elfogadtam, hogy ez történik, hálás voltam az életemért, ami még így
csendben, mozdulatlanul ülve is pezsgett, lüktetett, ragyogott apáé
mellett. Észrevettem, milyen sötét a szoba. Kihúztam a sötétítőt, de a
kinti lom nem engedte be a fényt. Kimentem, és egy óra alatt utat vágtam
neki. Közben izgultam, hogy várjon meg. Megvárt, és a fény derűsebbé
tette az utolsó órát. Ezen az utolsó napon belső hangon sokat dícsértem
az útért amit megtett ebben az életben: ‘nagyon ügyes voltál apa’. Nekem
csak néhány éve esett le, milyen mélyről jött és mennyit emelkedett.
Igazságtalan a mérce, ami nem veszi figyelembe a kiindulópontot,
önmagadat, hanem valami máshoz képest mér. Megdícsértem azért is, hogy
néhány éve már meg tudott ölelni. Hogy annyi segítséget adott másoknak.
Hogy elérte, az unokái még a lomhalmozásnál és a biblaóránál is
fontosabbá váljanak neki, és olyan szeretettel tudott velük kapcsolódni.
Amikor utolsót sohajtott, jó utat kívántam neki, és kértem, hogy azok,
akiket szeretett és előtte mentek el, jöjjenek és fogadják szeretettel a
visszatérő fénylényt, találják meg együtt továbbvezető utját. A
következő napokban is, egészen a temetésig, amikor eszembe jutott,
bátorságot kívántan neki, hogy menjen tovább, engedje el a láthatatlan
szálakat amik dolgokhoz, helyekhez, emberekhez kötik. Végtelen béke volt
bennem, és furán hatottak rám a részvétkívánságokat. Tudtam, hogy apa
van, és ünnepelni szerettem volna ezt az életét. Másfél év telt el
azóta, most már le tudom ezeket írni.</p>
</body></html>
